<html>
	<body>
		<h3>Belangrijkste entiteiten</h3>
		<section id="entiteit GMW">
			<h4>Grondwatermonitoringput</h4>
			<p>Deze entiteit draagt de naam van het registratieobject zelf en bevat onder meer de gegevens die de grondwatermonitoringsput identificeren, allerlei administratieve gegevens, gegevens die de constructie globaal karakteriseren (aantal buizen, beschermconstructie) en gegevens die nodig zijn om de gevolgen van eventuele maaiveldveranderingen goed te kunnen vastleggen (maaiveld stabiel, putstabiliteit).</p>
		</section>
		<section id="Registratiegeschiedenis">
			<h4>Registratiegeschiedenis</h4>
			<p>De registratiegeschiedenis van een grondwatermonitoringput geeft de essentie van de geschiedenis van het object in de registratie ondergrond, de zgn. formele geschiedenis. De registratiegeschiedenis vertelt bijvoorbeeld wanneer voor het eerst gegevens van het object zijn geregistreerd en of er na de start van de registratie correcties zijn doorgevoerd.</p>
		</section>
		<section id="Monitoringbuis">
			<h4>Monitoringbuis</h4>
			<p>De constructie van een put is in de basisregistratie ondergrond teruggebracht tot haar essentie, en dat geldt ook voor de monitoringbuis. In werkelijkheid kan een buis bestaan uit een heleboel delen die wat materiaal, diameter en functie betreft verschillen. Het model dat de basisregistratie hanteert is simpel en beschrijft de buis als opgebouwd uit maximaal drie functionele delen (<a href="#Put met buis zoals in veld en zoals in BRO">figuur 3</a>).</p>
			<figure id="Put met buis zoals in veld en zoals in BRO">
				<img src="./media/Fig02_put_met_buis_in_veld_en_in_BRO.png" alt="Put met buis zoals in veld en zoals in BRO" height="500"/>
				<figcaption>Voorbeeld van een put met één buis in het veld (links) en hoe die in de BRO (rechts) wordt vastgelegd.</figcaption>
			</figure>
			<p>In de meeste gevallen bestaat een buis uit een filter met daarboven een stijgbuisdeel; in sommige gevallen zit onder het filter nog een derde deel, de zandvang. Ieder deel van de buis heeft een bepaalde lengte.</p>
			<p>Het filter is het belangrijkste onderdeel van de buis en fungeert als meetpunt in een grondwatermonitoringnet. Via het filter kan het grondwater de buis in stromen. In het stijgbuisdeel kan het grondwater vrijelijk bewegen tenzij de buis is afgesloten met een drukdop (<a href="#Monitoringbuis met drukdop en opzetstuk">figuur 4</a>). Een drukdop wordt gebruikt wanneer de buis zou kunnen overstromen doordat het water onder druk staat. Wanneer de grondwaterstand bepaald moet worden, wordt in die gevallen vaak een opzetstuk gebruikt.</p>
			<p>De zandvang dient om sediment op te vangen dat door het filter naar binnen komt.</p>
			<figure id="Monitoringbuis met drukdop en opzetstuk">
				<img src="./media/Fig03_monitoringbuis_drukdop_opzetstuk.png" alt="Monitoringbuis met drukdop en opzetstuk" height="500"/>
				<figcaption>Monitoringbuis voorzien van een drukdop (links), en gebruik van een opzetstuk voor het uitvoeren van een grondwaterstandmeting (rechts).</figcaption>
			</figure>
			<p>Voor de monitoring van ondiep grondwater zijn buizen met een afwijkende opbouw in gebruik, en in gebruik geweest.</p>
			<p>In het verleden zijn monitoringbuizen gebruikt die uit beton bestonden en geen filteropeningen hadden. Een dergelijke buis was eigenlijk alleen een stijgbuis en werd zo in het boorgat gehangen dat het water aan de onderzijde kon instromen. Zulke buizen zijn niet meer in gebruik. Ook waren er buizen in gebruik die over de gehele lengte uit filter bestaan. Dergelijke buizen worden nog steeds gebruikt.</p>
			<p>Om de twee afwijkende buizen in het model te passen wordt toegestaan dat het filter, resp. de stijgbuis de lengte nul heeft.</p>
			<p>De aard van het materiaal waaruit een buis bestaat en het materiaal dat gebruikt is om de buis in de put op zijn plaats te houden, het toegepast materiaal, worden vastgelegd omdat het van belang kan zijn bij het beoordelen van de bruikbaarheid van de meetpunten in de put voor de monitoring van de kwaliteit van het grondwater.</p>
		</section>
		<section id="Geo-ohmkabel">
			<h4>Geo-ohmkabel</h4>
			<p>In bepaalde delen van Nederland worden bij inrichting van de put soms geo-ohmkabels aan een buis bevestigd. Dat zijn kabels die voorzien zijn van elektroden en een meetkastje. De kabels worden traditioneel gebruikt om het zoutgehalte van het water te kunnen monitoren. Vroeger werden zij daarom wel zoutwachters genoemd. De elektroden vormen per paar een meetpunt.</p>
		</section>
		<section id="Ingeplaatst deel">
			<h4>Ingeplaatst deel</h4>
			<p>Wanneer een stijgbuisdeel lekkage vertoont kan de eigenaar van de put ervoor kiezen een nieuw stijgbuisdeel in de bestaande buis te plaatsen; dat nieuwe deel wordt kortweg ingeplaatst deel genoemd.</p>
			<figure id="Inplaatsen van een stijgbuisdeel">
				<img src="./media/Fig04_inplaatsen_stijgbuisdeel.png" alt="Inplaatsen van een stijgbuisdeel" height="500"/>
				<figcaption>Inplaatsen van een stijgbuisdeel.</figcaption>
			</figure>
		</section>
		<section id="Putgeschiedenis">
			<h4>Putgeschiedenis</h4>
			<p>De putgeschiedenis geeft aan welke gebeurtenissen hebben plaatsgevonden tussen het inrichten en het opruimen van de put. Er zijn 13 tussentijdse gebeurtenissen geïdentificeerd die van belang zijn voor het registratieobject:</p>
			<ol>
				<li>Het eigendom van de put is op een andere organisatie overgegaan.</li>
				<li>Het uitvoeren van het onderhoud van de put is op een andere organisatie overgegaan.</li>
				<li>In een bestaande monitoringbuis is een nieuw stijgbuisdeel geplaatst (<a href="#Inplaatsen van een stijgbuisdeel">figuur 5</a>).</li>
				<li>De put wordt voorzien van een beschermconstructie of de bestaande beschermconstructie wordt vervangen door een ander type.</li>
				<li>De toestand die aangeeft of de monitoringbuis gebruikt kan worden voor monitoring, is veranderd.</li>
				<li>De toestand die aangeeft of de elektrode gebruikt kan worden voor monitoring, is veranderd.</li>
				<li>Een monitoringbuis is langer gemaakt (<a href="#Oplengen en inkorten van monitoringbuis">figuur 6</a>, links); deze verandering kan gepaard gaan met het aanbrengen of vervangen van een beschermconstructie.</li>
				<li>Een monitoringbuis is korter gemaakt (<a href="#Oplengen en inkorten van monitoringbuis">figuur 6</a>, rechts); deze verandering kan gepaard gaan met het aanbrengen of vervangen van een beschermconstructie.
					<figure id="Oplengen en inkorten van monitoringbuis">
						<img src="./media/Fig05_oplengen_inkorten.png" alt="Oplengen en inkorten van monitoringbuis" height="500"/>
						<figcaption>Het oplengen (links) en inkorten (rechts) van een monitoringbuis.</figcaption>
					</figure>
				</li>
				<li>De positie van het maaiveld is opnieuw bepaald omdat de mens ter plekke heeft ingegrepen (<a href="#Verandering van maaiveldpositie">figuur 7</a>), bijvoorbeeld door het bovenste deel van de bodem weg te graven.
					<figure id="Verandering van maaiveldpositie">
						<img src="./media/Fig06_verandering_maaiveldpositie_ingrijpen_mens.png" alt="Verandering van maaiveldpositie" height="500"/>
						<figcaption>Verandering van maaiveldpositie door direct ingrijpen van de mens.</figcaption>
					</figure>
				</li>
			</ol>
			
			<p>In gebieden waar de positie van het maaiveld, door indirect ingrijpen van de mens of als direct gevolg van natuurlijke processen onderhevig is aan veranderingen, is het van belang te weten wat de maaiveldveranderingen zijn en in hoeverre de put met deze maaiveldveranderingen meebeweegt. Daling komt het meest voor en de oorzaak van daling is divers. Men kan denken aan natuurlijke zetting, veenoxidatie, zetting als gevolg van de verlaging van het polderpeil en compactie van gesteente op grote diepte als gevolg van delfstofwinning. Stijging is uitzonderlijk en meestal een gevolg van wateropname door veen.</p>
			
			<ol start="10">
				<li>De positie van het maaiveld is opnieuw bepaald, omdat de put in een gebied ligt waar de positie van het maaiveld aan verandering onderhevig is; het is echter niet nodig de posities van de buizen opnieuw te bepalen omdat de put is verankerd (<a href="#Maaiveld daalt put stabiel">figuur 8</a>).
					<figure id="Maaiveld daalt put stabiel">
						<img src="./media/Fig07_maaiveld_daalt_put_stabiel.png" alt="Maaiveld daalt put stabiel" height="500"/>
						<figcaption>Het maaiveld in het gebied daalt, maar de positie van de put t.o.v. NAP verandert niet. Het attribuut 'maaiveld stabiel' heeft als waarde 'nee', het attribuut 'putstabiliteit' heeft de waarde 'stabielNAP'.</figcaption>
					</figure>
				</li>
				<li>De posities van het maaiveld en de posities van de buizen zijn opnieuw bepaald, omdat de put in een gebied ligt waar de positie van het maaiveld veranderlijk is en de put meebeweegt (<a href="#Maaiveld daalt put daalt">figuur 9</a>).
					<figure id="Maaiveld daalt put daalt">
						<img src="./media/Fig08_maaiveld_daalt_put_daalt.png" alt="Maaiveld daalt put daalt" height="500"/>
						<figcaption>Het maaiveld in het gebied daalt en de positie van de put t.o.v. NAP daalt mee. Het attribuut 'maaiveld stabiel' heeft als waarde 'nee', het attribuut 'putstabiliteit' heeft de waarde 'instabiel'.</figcaption>
					</figure>
				</li>
			</ol>
			
			<p>In de huidige praktijk laten meetnetbeheerders (bronhouders) vaak met zekere regelmaat (na)meetrondes uitvoeren bij hun monitoringputten. Met zo’n (na)meetronde willen ze de actuele (meest recent gemeten) maaiveldpositie en/of de positie van de bovenkant van de monitoringbuis vastleggen, ongeacht het feit of überhaupt sprake is van een positieverandering t.o.v. de vorige in- of nameting en ongeacht wat de oorzaak is van die positieverandering (natuurlijke processen, direct ingrijpen door de mens, meetonnauwkeurigheid). Wanneer resultaten uit deze (na)meetrondes niet passen onder de hierboven beschreven gebeurtenissen blijven onderstaande twee gebeurtenissen als mogelijkheid over.</p>
			
			<ol start="12">
				<li>In de (na)meetronde is alleen de maaiveldpositie van de put opnieuw gemeten. Deze wordt geregistreerd, ongeacht het feit of er sprake is van een positieverandering.
				</li>
				<li>In de (na)meetronde is de positie bovenkant buis en optioneel ook de maaiveldpositie van de put opnieuw gemeten. Deze word(t)(en) geregistreerd, ongeacht het feit of er sprake is van een positieverandering.
				</li>
			</ol>
		</section>
		<section id="Verkenning">
			<h4>Verkenning</h4>
			<p>CONCEPT Een grondwatermonitoringput kan gerelateerd zijn aan één of meerdere verkenning(en).
			   Een verkenning is bijvoorbeeld een booronderzoek (BHR), een sondeeronderzoek (CPT), of een milieuhygienisch bodemonderzoek (SAD). Dergelijke verkenningen worden in de basisregistratie ondergrond geregistreerd in de domeinen bodem- en grondonderzoek en milieukwaliteit.
			   Met het vastleggen van gerelateerde verkenning(en) kan een gebruiker makkelijker achterhalen wat bijvoorbeeld de samenstelling van de ondergrond is op de plaats van de grondwatermonitoringput, hoe diep er geboord is of welk aanvulmateriaal er gebruikt is.</p>
			<p>In het domeinmodel van de grondwatermonitoringput wordt, aan de hand van het identificerende (BHR/CPT/SAD) BRO-ID, een verwijzing opgenomen naar de gerelateerde verkenning.
			   Er kunnen meerdere verkenningen zijn uitgevoerd. Het is bijvoorbeeld denkbaar dat de boormonsterbeschrijving vanuit meerdere vakgebieden wordt geproduceerd en dat monsteranalyses opvolgend worden uitgevoerd, waardoor nieuwe booronderzoeken kunnen ontstaan van 1 boring.</p> 
			<p>Enkel 'procesgedreven' verkenning(en) zijn in scope. Dit zijn de verkenning(en) die direct gerelateerd zijn aan het proces waarmee de constructie van een grondwatermonitoringput wordt ingericht.
			   Het gaat hierbij om de booronderzoek(en) (BHR) die het boorgat beschrijven waarin de put is ingericht, de sondeeronderzoek(en) (CPT) die zijn gemeten met de sondeerstang waarmee de put in de grond is gedrukt, of de milieuhygienische bodemonderzoek(en) (SAD) waarin een boring met peilbuizen is opgenomen, waarbij deze peilbuizen overeenkomen met de monitoringbuizen van de grondwatermonitoringput.</p>
			<p>Mogelijk zijn deze 'procesgedreven' verkenning(en) niet altijd beschikbaar in de basisregistratie ondergrond. Bijvoorbeeld doordat het proces van boorbeschrijven nog op zich laat wachten, of vanwege het ontbreken van de geëigende BHR standaard.
			   Er is verkend om voor dergelijke gevallen de mogelijkheid te bieden om een andere, nabijgelegen verkenning te koppelen, die gegevensinhoudelijk representatief is voor de ontbrekende 'procesgedreven' verkenning(en).
			   Gekozen is om dergelijke 'representatieve' verkenning(en) buiten scope te stellen. Dergelijke 'representatieve' verkenning(en) berusten namelijk op een interpretatie, waar de basisregistratie ondergrond in principe niet voor is bedoeld. Indien gewenst kan een gebruiker, op basis van 'geografische analyses', deze interpretatieve koppeling zelf maken.</p>
			<p>Voor nieuw te registreren grondwatermonitoringputten, is het verplicht om de gerelateerde verkenning(en) te registreren. Dit geldt vanaf het moment van inwerkingtreding van de herziene grondwatermonitoringput standaard waarin deze koppeling mogelijk wordt gemaakt, en uiteraard alleen indien de gerelateerde 'procesgedreven' verkenning(en) beschikbaar zijn, of later beschikbaar komen, in de basisregistratie ondergrond.
			   Voor grondwatermonitoringputten die reeds zijn geregistreerd in de basisregistratie ondergrond, voorafgaand aan het moment van inwerkingtreding van deze herziene grondwatermonitoringput standaard, kunnen de gerelateerde verkenning(en), indien gewenst, achteraf worden toegevoegd. CONCEPT</p>
		</section>
	</body>
</html>
