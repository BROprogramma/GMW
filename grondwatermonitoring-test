# Grondwatermonitoring

## Inleiding
Grondwater is een belangrijke bestaansbron. Het grondwater wordt daarom in Nederland op grote schaal gemonitord en beheerd. Het beheer van het grondwater richt zich op de hoeveelheid grondwater en de kwaliteit ervan. Om dit beheer goed te kunnen uitvoeren, wordt in Nederland de toestand van het grondwater over langere tijd gevolgd. Dat heet grondwatermonitoring. Er wordt daarbij gekeken naar de grondwaterstand (kwantiteit), en naar de samenstelling van het grondwater (kwaliteit, waaronder ook de saliniteit).

In het domein grondwatermonitoring staan de grondwatermonitoringnetten centraal. Deze zijn ingericht om het grondwater in Nederland te kunnen beheren. Het doel waarvoor een monitoringnet is ingesteld, het monitoringdoel, beperkt zich in veel gevallen tot kwantiteit of kwaliteit, maar het komt ook voor dat onderzoek aan zowel de kwantiteit als de kwaliteit wordt gedaan binnen hetzelfde grondwatermonitoringnet.

Grondwatermonitoring houdt in dat de toestand van het grondwater in een bepaald gebied, of eigenlijk in een bepaald deel van de ondergrond, over langere tijd gevolgd wordt. De grootte van het gebied en de diepte van monitoring verschillen per grondwatermonitoringnet. Ook de duur van monitoring wisselt sterk.

In het Besluit basisregistratie ondergrond is omschreven welke vormen van monitoring onder deze basisregistratie vallen; Het belangrijkste criterium is het type organisatie dat verantwoordelijk is voor het beheer van het grondwater: de grondwatermonitoring moet door, of in opdracht van, een bestuursorgaan of drinkwaterbedrijf, de bronhouder, worden uitgevoerd. Verder is er een beperking aan de tijdschaal gesteld. Wanneer een monitoringnet is ingesteld om de toestand van het grondwater over een langere periode van ten minste 1 jaar en met meerdere meetmomenten, dan valt het altijd onder de basisregistratie ondergrond. Voor monitoringnetten met een kortere duur maakt het bestuursorgaan of drinkwaterbedrijf zelf de afweging of de gegevens in de basisregistratie moeten worden opgenomen. Daarnaast hoeven drinkwaterbedrijven grondwatermonitoringgegevens die primair zijn ingewonnen in het kader van de eigen bedrijfsvoering niet te registreren in de basisregistratie. Deze gegevens geven geen representatief beeld van de ondergrond en toevoegen van deze gegevens aan de basisregistratie is daarom onwenselijk: ze kennen geen blijvende gebruikswaarde voor partijen buiten het desbetreffende drinkwaterbedrijf en ze zouden kunnen leiden tot een onjuist beeld van de toestand van de het grondwater, met mogelijk misinterpretaties als gevolg.

Aan de ruimtelijke schaal van monitoring zijn voor de basisregistratie ondergrond geen grenzen gesteld, afgezien van het feit dat voor de gehele basisregistratie ondergrond geldt dat het gegevens bevat over de ondergrond van Nederland en zijn Exclusieve Economische Zone (EEZ). De EEZ is het gebied op de Noordzee waar Nederland economische rechten heeft.

In het Besluit basisregistratie ondergrond dat de grondslag vormde voor de ontwikkelfase van dit domein, stond dat de BRO "vooralsnog" geen milieukwaliteitsinformatie bevat. Voor het grondwatermonitoringdomein zijn gegevens van grondwatersamenstellingsonderzoeken uit monitoringnetten rondom milieu-hygiënische projecten, waarin het met name gaat om het monitoren van de verontreiniging van de bodem en het grondwater, daarmee voorlopig buiten scope geplaatst. Op 18 december 2018 is in de Tweede kamer een motie aangenomen waarin de regering wordt verzocht "om informatie over bodemverontreiniging in de basisregistratie ondergrond op te nemen" (Kamerstuk Motie 34864-19). Naar aanleiding hiervan is de scope van de basisregistratie ondergrond in 2023 uitgebreid met een additioneel domein Milieukwaliteit. De standaarden van dit domein zijn nog in ontwikkeling. Het is nog niet bekend wat daarvan de gevolgen zijn voor de scope van het registratieobject in de voorliggende catalogus.

De bestuursorganen of drinkwaterbedrijven die langdurig het grondwater (laten) monitoren op grondwaterkwantiteit, omdat zij daarin een wettelijke taak hebben, zijn Rijksoverheidsorganisaties (Rijkswaterstaat, Ministerie van Defensie), Provincies, Waterschappen, Gemeentes en bestuurlijke samenwerkingsverbanden. Daarnaast zijn er (semi)private organisaties die vanuit vergunningsplicht het grondwater langdurig monitoren op grondwaterkwantiteit, in opdracht van bevoegd gezag. Dit zijn bijvoorbeeld Gasunie, Prorail, drinkwaterbedrijven, grondwater onttrekkende industrie, (ondiepe) bodemenergie-exploitanten (bedrijven, ziekenhuizen, overige instellingen), natuurterreinbeheerorganisaties en exploitanten van ondiepe minerale delfstoffen. Deze organisaties doen periodiek grondwaterstandonderzoek en hebben daarvoor grondwatermonitoringnetten en meetplannen.

## Registratieobjecten binnen het domein grondwatermonitoring
Het domein grondwatermonitoring in de basisregistratie ondergrond omvat de volgende vijf registratieobjecten:

* Grondwatermonitoringnet (GMN; Groundwater Monitoring Network)
* Grondwatermonitoringput (GMW; Groundwater Monitoring Well)
* Grondwatersamenstellingsonderzoek (GAR; Groundwater Analysis Report)
* Grondwaterstandonderzoek (GLD; Groundwater Level Dossier)
* Formatieweerstandonderzoek (FRD; Formation Resistance Dossier)

<figure>
	<!-- link to generic location of GitHub/BROprogramma -->
	<img src="https://github.com/BROprogramma/generiek/raw/gh-pages/gm/media/BRO_Registratieobjecten_Entiteitenschema + FRD.png" alt="Grondwaterdomein" width="300"/>

	<!-- (expected) link to location on docs.geostandaarden -->
	<!--
 	<img src="https://docs.geostandaarden.nl/bro/gen/gm/media/BRO_Registratieobjecten_Entiteitenschema + FRD.png" alt="Grondwaterdomein" width="300"/>
 	-->

 	<figcaption>
 		De samenhang tussen de vijf registratieobjecten binnen het grondwatermonitoring domein.
  	</figcaption>
</figure>
  
Een grondwatermonitoringput betreft de constructie die gebruikt wordt om standen en/of de samenstelling van het grondwater te meten. Gewoonlijk bestaat een put uit een samenstel van buizen dat aan het oppervlak wordt beschermd tegen invloeden van buitenaf. Via de buizen wordt het grondwater dat zich op een bepaalde diepte bevindt ontsloten. Het deel van de buis waardoor het grondwater de buis binnen kan komen is het filter. Elke buis heeft één filter. Een filter fungeert als meetpunt in de basisregistratie ondergrond. Informatie over grondwatermonitoringput is beschreven in de <a href="https://docs.geostandaarden.nl/bro/gmw/" target="_blank">Catalogus Grondwatermonitoringput</a>.

Binnen het grondwaterdomein in de basisregistratie ondergrond kent alleen de grondwatermonitoringput een fysieke locatie. De vier andere registratieobjecten zijn aan het registratieobject grondwatermonitoringput gekoppeld en hebben daarmee indirect een locatie. Bij grondwaterstandonderzoeken en grondwatersamenstellingsonderzoeken ligt de verwijzing vast naar het filter in de grondwatermonitoringput waarin het onderzoek is uitgevoerd. Bij formatieweerstandonderzoek ligt de verwijzing vast naar de monitoringbuis in de grondwatermonitoringput waarin het onderzoek is uitgevoerd. Daarnaast wordt hierbij gebruik gemaakt van een verwijzing naar elektrodes als onderdeel van een geo-ohmkabel die bevestigd is aan een monitoringbuis van een grondwatermonitoringput.

Bij grondwaterstandonderzoeken, grondwatersamenstellingsonderzoeken en formatieweerstandonderzoeken ligt tevens de verwijzing vast naar één of meerdere grondwatermonitoringnetten ten behoeve waarvan het onderzoek is uitgevoerd. Informatie over deze registratieobjecten is beschreven in de volgende catalogi; <a href="https://docs.geostandaarden.nl/bro/gld/" target="_blank">Catalogus Grondwaterstandonderzoek</a>, <a href="https://docs.geostandaarden.nl/bro/gar/" target="_blank">Catalogus Grondwatersamenstellingsonderzoek</a> en <a href="https://docs.geostandaarden.nl/bro/FRD/" target="_blank">Catalogus Formatieweerstandonderzoek</a>.

Een grondwatermonitoringnet is een verzameling locaties waar, voor een bepaald monitoringdoel met een bepaald wettelijk kader, periodiek onderzoek aan het grondwater op een bepaalde diepte wordt gedaan om de toestand van het grondwater te kunnen bepalen en de eventuele veranderingen erin te kunnen volgen. Het grondwatermonitoringnet weerspiegelt de groepering van onderzoeksgegevens door de bronhouder op basis van het doel van de monitoring. Het registratieobject vergroot daarmee de hergebruikswaarde voor afnemers van de gegevens van de basisregistratie ondergrond. Informatie over grondwatermonitoringnet is beschreven in de <a href="https://docs.geostandaarden.nl/bro/gmn/" target="_blank">Catalogus Grondwatermonitoringnet</a>.

Een grondwatermonitoringnet valt onder de verantwoordelijkheid van één bronhouder en heeft een vastgesteld monitoringdoel. In de praktijk kan het voorkomen dat een grondwaterstandonderzoek, grondwatersamenstellingsonderzoek, en/of formatieweerstandonderzoek ten behoeve van meer dan één doel wordt uitgevoerd. Omdat er voor afzonderlijke monitoringdoelen verschillende grondwatermonitoringnetten zijn, betekent dit voor de basisregistratie ondergrond dat formatieweerstandonderzoeken kunnen toebehoren aan één of meerdere grondwatermonitoringnetten.

## Samenhang en consistentie tussen verschillende registratieobjecten in het Grondwaterdomein

De verschillende registratieobjecten in het grondwaterdomein en hun gegevens hebben samenhang. Zie de beschrijving hiervan in
[§ 3.2 Registratieobjecten binnen het domein grondwatermonitoring](#registratieobjecten-binnen-het-domein-grondwatermonitoring). Op basis van de samenhang wordt er consistentie verwacht tussen de gegevens in verschillende registratieobjecten in het grondwaterdomein. Het is de verantwoordelijkheid van de bronhouder om deze consistentie te waarborgen. De basisregistratie ondergrond dwingt dit grotendeels niet af.

De basisregistratie ondergrond dwingt alleen af dat gegevens in andere registratieobjecten waarnaar verwezen wordt, ook daadwerkelijk geregistreerd zijn. Dit geldt voor de volgende verwijzingen (zie ook het plaatje in [§ 3.2 Registratieobjecten binnen het domein grondwatermonitoring](#registratieobjecten-binnen-het-domein-grondwatermonitoring)):

* Vanuit grondwatermonitoringnet, grondwatersamenstellingsonderzoek, grondwaterstandonderzoek en formatieweerstandonderzoek naar een buis in grondwatermonitoringput.
* Vanuit grondwatersamenstellingsonderzoek, grondwaterstandonderzoek en formatieweerstandonderzoek naar grondwatermonitoringnet.

Ook met betrekking tot kwaliteitsregime geldt een specifieke samenhang tussen gegevens van verschillende registratieobjecten.

* Aan een grondwatermonitoringnet dat onder kwaliteitsregime IMBRO/A in de basisregistratie is geregistreerd kunnen onderzoeksgegevens (grondwatersamenstellingsonderzoeken, grondwaterstandonderzoeken en/of formatieweerstandonderzoeken) gekoppeld worden die ook onder kwaliteitsregime IMBRO/A vallen.
* Van grondwatersamenstellingsonderzoeken, grondwaterstandonderzoeken en formatieweerstandonderzoeken onder kwaliteitsregime IMBRO moet bekend zijn in welk (wettelijk) kader ze zijn uitgevoerd, wat het doel van monitoren is en welk aspect van grondwater wordt gemonitord (kwaliteit of kwantiteit). Daarom kunnen onderzoeksgegevens onder kwaliteitsregime IMBRO alleen gekoppeld worden aan grondwatermonitoringnetten die onder kwaliteitsregime IMBRO zijn geregistreerd of grondwatermonitoringnetten die onder kwaliteitsregime IMBRO/A zijn geregistreerd wanneer de attributen *kader aanlevering*, *monitoringdoel* en *grondwateraspect* van het   grondwatermonitoringnet niet de waarde "onbekend" hebben.
* Grondwatersamenstellingsonderzoeken, grondwaterstandonderzoeken en formatieweerstandonderzoeken onder kwaliteitsregime IMBRO/A kunnen zowel gekoppeld worden aan grondwatermonitoringnetten onder kwaliteitsregime IMBRO als onder IMBRO/A.
* Voor de verwijzingen naar grondwatermonitoringput vanuit andere registratieobjecten gelden geen restricties. Het maakt niet uit of de grondwatermonitoringput waarnaar verwezen wordt kwaliteitsregime IMBRO of IMBRO/A heeft.
