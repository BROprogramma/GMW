<h2>Grondwatermonitoringput</h2>

<section id="Inleiding">
	<h3>Inleiding</h3>
	<p>De catalogus voor de grondwatermonitoringput beschrijft de gegevens die in de registratie ondergrond zijn opgenomen van putten die in het publieke domein worden gebruikt voor het monitoren van de hoeveelheid grondwater en de kwaliteit ervan.</p>
	
	<section id="Grondwatermonitoringput">
		<h4>Grondwatermonitoringput</h4>
		<p>Een grondwatermonitoringput is een constructie die op een specifieke locatie in Nederland is ingericht en die in een monitoringnet wordt gebruikt. De constructie wordt gewoonlijk gerealiseerd in een gat dat gemaakt is door in de ondergrond te boren. Veelal bestaat een put uit een samenstel van buizen dat aan het oppervlak wordt beschermd tegen invloeden van buitenaf (figuur 1). Via de buizen wordt het grondwater dat zich op een bepaalde diepte bevindt ontsloten. Het deel van de buis waardoor het grondwater binnen kan komen is het filter. Een filter fungeert als meetpunt in een grondwatermonitoringnet. Aan een buis kunnen een of meer geo-ohmkabels zijn bevestigd. Dat zijn kabels die voorzien zijn van elektroden die gebruikt worden om bijvoorbeeld het zoutgehalte van het water te kunnen bepalen.</p>
		
		<figure id="Grondwatermonitoringput_twee_monitoringbuizen">
			<img src="./media/Fig01_grondwatermonitoringput_twee_monitoringbuizen.png" alt="Grondwatermonitoringput_twee_monitoringbuizen" height="500"/>
			<figcaption>Figuur 1: Schematische weergave van een grondwatermonitoringput met twee monitoringbuizen; de verticaal gearceerde delen zijn de filters.</figcaption>
		</figure>
		 
		<p>De opbouw van een put varieert en de monitoringdiepte is daarbij een factor van belang. Wordt de put gebruikt voor de monitoring van het grondwater in het bovenste deel van de ondergrond, dan bestaat hij vaak uit niet meer dan een buis die aan de bovenzijde met een dop is afgesloten.
		Voor het ontsluiten van diep grondwater worden soms honderden meters diepe gaten geboord en dat is een relatief kostbare operatie. Dergelijke putten kunnen tientallen monitoringbuizen bevatten. Elk van die buizen ontsluit grondwater op een andere diepte. De ruimte tussen de buizen is met een bepaald materiaal opgevuld om het geheel te verstevigen en aan de bovenzijde wordt de put afgesloten met een beschermconstructie. Zoals de naam al aangeeft dient de beschermconstructie om de put te beschermen tegen beschadiging of andere ongewenste invloeden. De constructie is kan boven het maaiveld uitsteken, zoals in figuur 1, maar ook min of meer samenvallen met het maaiveld. Voor het laatste wordt in de gebouwde omgeving vaak gekozen.</p>
		<p>Een grondwatermonitoringput is in de basisregistratie ondergrond opgenomen wanneer ten minste een van de filters of elektroden een meetpunt is in een grondwatermonitoringnet dat onder de basisregistratie ondergrond valt.</p>
	</section>

	<section id="Put met voorgeschiedenis">	
		<h4>Put met voorgeschiedenis</h4>
		<p>De grondwatermonitoringput is een registratieobject met materiële geschiedenis. Voordat de put in de registratie ondergrond is opgenomen kan hij al een zekere geschiedenis achter de rug hebben. Een dergelijke grondwatermonitoringput wordt een put met voorgeschiedenis genoemd.</p>
		<p>Er gelden bijzondere regels voor een put met voorgeschiedenis.</p>
		<p>De bijzondere regels hebben betrekking op de opbouw van de materiële geschiedenis. De geschiedenis van een grondwater-monitoringput is een reeks van gebeurtenissen die elkaar netjes moeten opvolgen in de tijd. In principe geldt de eis dat de precieze datum van een gebeurtenis moet worden vastgelegd, maar die eis kan niet met terugwerkende kracht gelden voor putten die al voor de invoering van de BRO bestonden. Wanneer een gebeurtenis in het verleden ligt, moet de basisregistratie er rekening mee houden dat de datum niet precies is vastgelegd en bijvoorbeeld alleen het jaar bekend is. Het deel van de geschiedenis die dateert van voor de registratie, de voorgeschiedenis, mag daarom een zekere onvolledigheid kennen.</p>
	</section>
	
	<section id="Belangrijkste entiteiten">
		<h3>Belangrijkste entiteiten</h3>
		
		<section id="Grondwatermonitoringput">
			<h4>Grondwatermonitoringput</h4>
			<p>Deze entiteit draagt de naam van het registratieobject zelf en bevat onder meer de gegevens die de grondwatermonitoringsput identificeren, allerlei administratieve gegevens, gegevens die de constructie globaal karakteriseren (aantal buizen, beschermconstructie) en gegevens die nodig zijn om de gevolgen van eventuele maaiveldveranderingen goed te kunnen vastleggen (maaiveld stabiel, putstabiliteit).</p>
		</section>

		<section id="Registratiegeschiedenis">
			<h4>Registratiegeschiedenis</h4>
			<p>De registratiegeschiedenis van een grondwatermonitoringput geeft de essentie van de geschiedenis van het object in de registratie ondergrond, de zgn. formele geschiedenis. De registratiegeschiedenis vertelt bijvoorbeeld wanneer voor het eerst gegevens van het object zijn geregistreerd en of er na de start van de registratie correcties zijn doorgevoerd.</p>
		</section>

		<section id="Monitoringbuis">
			<h4>Monitoringbuis</h4>
			<p>De constructie van een put is in de basisregistratie ondergrond teruggebracht tot haar essentie, en dat geldt ook voor de monitoringbuis. In werkelijkheid kan een buis bestaan uit een heleboel delen die wat materiaal, diameter en functie betreft verschillen. Het model dat de basisregistratie hanteert is simpel en beschrijft de buis als opgebouwd uit maximaal drie functionele delen (figuur 2).</p>

			<figure id="Put met buis zoals in veld en zoals in BRO">
				<img src="./media/Fig02_put_met_buis_in_veld_en_in_BRO.png" alt="Put met buis zoals in veld en zoals in BRO" height="500"/>
				<figcaption>Figuur 2: Voorbeeld van een put met één buis in het veld (links) en hoe die in de BRO (rechts) wordt vastgelegd.</figcaption>
			</figure>

			<p>In de meeste gevallen bestaat een buis uit een filter met daarboven een stijgbuisdeel; in sommige gevallen zit onder het filter nog een derde deel, de zandvang. Ieder deel van de buis heeft een bepaalde lengte.</p>
			<p>Het filter is het belangrijkste onderdeel van de buis en fungeert als meetpunt in een grondwatermonitoringnet. Via het filter kan het grondwater de buis in stromen. In het stijgbuisdeel kan het grondwater vrijelijk bewegen tenzij de buis is afgesloten met een drukdop (figuur 3). Een drukdop wordt gebruikt wanneer de buis zou kunnen overstromen doordat het water onder druk staat. Wanneer de grondwaterstand bepaald moet worden, wordt in die gevallen vaak een opzetstuk gebruikt.</p>
			<p>De zandvang dient om sediment op te vangen dat door het filter naar binnen komt.</p>

			<figure id="Monitoringbuis met drukdop en opzetstuk">
				<img src="./media/Fig03_monitoringbuis_drukdop_opzetstuk.png" alt="Monitoringbuis met drukdop en opzetstuk" height="500"/>
				<figcaption>Figuur 3: Monitoringbuis voorzien van een drukdop (links), en gebruik van een opzetstuk voor het uitvoeren van een grondwaterstandmeting (rechts).</figcaption>
			</figure>

			<p>Voor de monitoring van ondiep grondwater zijn buizen met een afwijkende opbouw in gebruik, en in gebruik geweest.</p>
			<p>In het verleden zijn monitoringbuizen gebruikt die uit beton bestonden en geen filteropeningen hadden. Een dergelijke buis was eigenlijk alleen een stijgbuis en werd zo in het boorgat gehangen dat het water aan de onderzijde kon instromen. Zulke buizen zijn niet meer in gebruik. Ook waren er buizen in gebruik die over de gehele lengte uit filter bestaan. Dergelijke buizen worden nog steeds gebruikt.</p>
			<p>Om de twee afwijkende buizen in het model te passen wordt toegestaan dat het filter, resp. de stijgbuis de lengte nul heeft.</p>
			<p>De aard van het materiaal waaruit een buis bestaat en het materiaal dat gebruikt is om de buis in de put op zijn plaats te houden, het toegepast materiaal, worden vastgelegd omdat het van belang kan zijn bij het beoordelen van de bruikbaarheid van de meetpunten in de put voor de monitoring van de kwaliteit van het grondwater.</p>
		</section>

		<section id="Geo-ohmkabel">
			<h4>Geo-ohmkabel</h4>
			<p>In bepaalde delen van Nederland worden bij inrichting van de put soms geo-ohmkabels aan een buis bevestigd. Dat zijn kabels die voorzien zijn van elektroden en een meetkastje. De kabels worden traditioneel gebruikt om het zoutgehalte van het water te kunnen monitoren. Vroeger werden zij daarom wel zoutwachters genoemd. De elektroden vormen per paar een meetpunt.</p>
		</section>

		<section id="Ingeplaatst deel">
			<h4>Ingeplaatst deel</h4>
			<p>Wanneer een stijgbuisdeel lekkage vertoont kan de eigenaar van de put ervoor kiezen een nieuw stijgbuisdeel in de bestaande buis te plaatsen; dat nieuwe deel wordt kortweg ingeplaatst deel genoemd.</p>

			<figure id="Inplaatsen van een stijgbuisdeel">
				<img src="./media/Fig04_inplaatsen_stijgbuisdeel.png" alt="Inplaatsen van een stijgbuisdeel" height="500"/>
				<figcaption>Figuur 4: Inplaatsen van een stijgbuisdeel.</figcaption>
			</figure>

		</section>

		<section id="Putgeschiedenis">
			<h4>Putgeschiedenis</h4>
			<p>De putgeschiedenis geeft aan wanneer de put is ingericht, wanneer die is opgeruimd en welke gebeurtenissen er tussentijds hebben plaatsgevonden. Er zijn elf gebeurtenissen geïdentificeerd die van belang zijn voor het registratieobject en dat zijn:</p>
			<ul>
				<li>Het eigendom van de put is op een andere organisatie overgegaan.</li>
				<li>Het uitvoeren van het onderhoud van de put is op een andere organisatie overgegaan.</li>
				<li>In een bestaande monitoringbuis is een nieuw stijgbuisdeel geplaatst (figuur 4).</li>
				<li>De put wordt voorzien van een beschermconstructie of de bestaande beschermconstructie wordt vervangen door een ander type.</li>
				<li>De toestand die aangeeft of de monitoringbuis gebruikt kan worden voor monitoring, is veranderd.</li>
				<li>De toestand die aangeeft of de elektrode gebruikt kan worden voor monitoring, is veranderd.</li>
				<li>Een monitoringbuis is korter gemaakt (figuur 5); deze verandering kan gepaard gaan met het aanbrengen of vervangen van een beschermconstructie.</li>
				<li>Een monitoringbuis is langer gemaakt (figuur 5); deze verandering kan gepaard gaan met het aanbrengen of vervangen van een beschermconstructie.
					<figure id="Oplengen en inkorten van monitoringbuis">
						<img src="./media/Fig05_oplengen_inkorten.png" alt="Oplengen en inkorten van monitoringbuis" height="500"/>
						<figcaption>Figuur 5: Het oplengen (links) en inkorten (rechts) van een monitoringbuis.</figcaption>
					</figure>
				</li>
				<li>De positie van het maaiveld is opnieuw bepaald omdat de mens ter plekke heeft ingegrepen (figuur 6), bijvoorbeeld door het bovenste deel van de bodem weg te graven.
					<figure id="Verandering van maaiveldpositie">
						<img src="./media/Fig06_verandering_maaiveldpositie_ingrijpen_mens.png" alt="Verandering van maaiveldpositie" height="500"/>
						<figcaption>Figuur 6: Verandering van maaiveldpositie door direct ingrijpen van de mens.</figcaption>
					</figure>
				</li>
				<li>De positie van het maaiveld is opnieuw bepaald, omdat de put in een gebied ligt waar de positie van het maaiveld aan verandering onderhevig is; het is echter niet nodig de posities van de buizen opnieuw te bepalen omdat de put is verankerd (figuur 7).
					<figure id="Maaiveld daalt put stabiel">
						<img src="./media/Fig07_maaiveld_daalt_put_stabiel.png" alt="Maaiveld daalt put stabiel" height="500"/>
						<figcaption>Figuur 7: Het maaiveld in het gebied daalt, maar de positie van de put t.o.v. NAP verandert niet.</figcaption>
					</figure>
				</li>
				<li>De posities van het maaiveld en de posities van de buizen zijn opnieuw bepaald, omdat de put in een gebied ligt waar de positie van het maaiveld veranderlijk is en de put meebeweegt (figuur 8).
					<figure id="Maaiveld daalt put daalt">
						<img src="./media/Fig08_maaiveld_daalt_put_daalt.png" alt="Maaiveld daalt put daalt" height="500"/>
						<figcaption>Figuur 8: Het maaiveld in het gebied daalt en de positie van de put t.o.v. NAP daalt mee.</figcaption>
					</figure>
				</li>
			</ul>
	</section>

	<section id="INSPIRE">
		<h2>INSPIRE</h2>
		<p>Het doel van de Europese kaderrichtlijn INSPIRE is het harmoniseren en openbaar maken van ruimtelijke gegevens van overheidsorganisaties ten behoeve van het milieubeleid. Het registratieobject booronderzoek valt wat het geotechnisch onderzoek betreft onder het INSPIRE-thema Geology, en om die reden moeten de gegevens in het registratieobject geschikt gemaakt worden voor uitwisseling volgens de INSPIRE-standaard. Dit wordt geïmplementeerd middels een mapping van het gegevensmodel van het Geotechnisch booronderzoek op het gegevensmodel van het INSPIRE-thema. De inhoud van deze mapping is geen onderdeel van deze catalogus.</p>
	</section>

</section>
